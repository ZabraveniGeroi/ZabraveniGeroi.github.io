<head><link rel="stylesheet" href="/style.css"/><meta name="viewport" content="width=device-width, initial-scale=1.0"/></head><body><div class="bg" id="bg1"> </div><div class="bg" id="bg2"> </div><div class="content"><h1> Йосиф Владимирович Ромейко-Гурко</h1><br/><div class="figcontainer"><figure><img src="gurko.png" loading="lazy" alt=" Йосиф Владимирович Ромейко-Гурко" title=" Йосиф Владимирович Ромейко-Гурко"/><figcaption><i> Йосиф Владимирович Ромейко-Гурко</i></figcaption></figure></div><br/><br/>Йосиф Владимирович Ромейко-Гурко (на руски: Йо̀сиф Владѝмирович Ромѐйко-Гу̀рко) е руски граф, офицер, генерал-фелдмаршал. Участник в Руско-турската война от 1877 – 1878. Отличава като суров, но способен, решителен и енергичен пълководец, служещ за пример на своите войници, делейки всички трудности наравно с тях. За своя голям принос в Освобождението на България е особено почитан в страната, където редица населени места и улици носят неговото име. Генерал-губернатор на Варшава от 1883 до 1894 г. – период, запомнен в полското общество с бруталността, фанатизма и антисемитизма при налагане на политиката на насилствена русификация.<br/><br/><div class="figcontainer"><figure><img src="gurko-posreshtane1.png" loading="lazy" alt=" Картина, изобразяваща посрещането на генерал Гурко." title=" Картина, изобразяваща посрещането на генерал Гурко."/><figcaption><i> Картина, изобразяваща посрещането на генерал Гурко.</i></figcaption></figure></div><br/><br/><h2> Биография</h2>Йосиф Гурко е роден на 28 юли 1828 г. в Новгород в семейството на потомствен дворянин от беларуски произход. Ориентира се към военното поприще. Завършва Пажески корпус и постъпва на служба с първо офицерско звание корнет в гвардейския Хусарски полк (1846). Участва в боевете при Белбек по време на Кримската война.<br/><br/><div class="figcontainer"><figure><img src="gurko-posreshtane2.png" loading="lazy" alt=" Картина, изобразяваща посрещането на генерал Гурко." title=" Картина, изобразяваща посрещането на генерал Гурко."/><figcaption><i> Картина, изобразяваща посрещането на генерал Гурко.</i></figcaption></figure></div><br/><br/>Повишен е във военно звание капитан (1857). Завършва курсовете на Генералния щаб. Назначен е за адютант на император Александър II (1860). Повишен е във военно звание полковник (1861).<br/><br/>Участва в освобождаването на руските селяни от крепостна зависимост (1862 – 1866). Командир на 4-ти хусарски Мариуполски полк (1866). Повишен е във военно звание генерал-майор и член на императорската свита от 1870 г. Командир на Гренадирски полк, бригада от 2-ра гвардейска кавалерийска дивизия (1873). Повишен е във военно звание генерал-лейтенант с назначение за командир на 2-ра гвардейска кавалерийска дивизия (1876).<br/><br/>Участва в Руско-турската война от 1877 – 1878 като командир на Предния отряд от Действащата руската армия на Балканския полуостров. В неговия състав са и подразделения на Българското опълчение.<br/><br/>В първите дни на войната освобождава Търново. Установява контрол над проходите в средната част на Стара планина във взаимодействие с Габровския отряд с командир генерал-майор Валериан Дерожински. Превзема прохода Хаинбоаз, Казанлък и Стара Загора, като предизвиква паника в Цариград. След прехвърлянето на Централната армия с командир Сюлейман паша в Южна България следват тежки боеве при Нова Загора, село Джуранли и Стара Загора. Предният отряд отстъпва до Шипченския проход в Стара планина.<br/><br/>През октомври 1877 г. е назначен за командир на Кавалерийския корпус. Превзема село Горни Дъбник и село Телиш, с което се прекъсват снабдителните линии на обсадената в Плевен Западна османска армия с командир Осман паша. Допринася да се затвори блокадният пръстен на Плевен.<br/><br/>Назначен за командир на Западния руски отряд. Изтласква Орханийската османска армия от от Орханийското поле.<br/><br/>Особено известно и важно за развоя на войната е преминаването на неговия отряд през Стара планина в сурови зимни условия, довело до освобождаването на София и на Пазарджик. В този преход дава личен пример със своите издръжливост, бодрост и енергичност, делейки наравно с обикновените войници всички трудности – нощува на открито край огньовете и се задоволява със същите сухари, които имат продоволствие.<br/><br/>След войната е провъзгласен за граф и получава множество отличия. Повишен е във военно звание генерал от кавалерията от 1878 г. Назначен е за е губернатор на Санкт Петербург, временен губернатор на Одеса и командващ войските на Одеския военен окръг (1879 – 1883).</div></body>