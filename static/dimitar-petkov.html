<head><link rel="stylesheet" href="/style.css"/><meta name="viewport" content="width=device-width, initial-scale=1.0"/><title>Димитър Петков</title><meta name="author" content="Maxi"/><meta name="keywords" content="История, Биография, Димитър Петков"/></head><body><div class="bg" id="bg1"> </div><div class="bg" id="bg2"> </div><div class="content"><!--title: Димитър Петков--><!--_metaauthor: Maxi--><!--_metakeywords: История, Биография, Димитър Петков--><h1> Димитър Петков</h1><br/>Сред строителите на съвременна България личи името на Димитър Петков. Обичан от едни и хулен от други, той е поборник, опълченец, чиновник, политик, администратор, политически затворник, общественик и съратник на Стефан Стамболов. Днешният ни разказ е за младия Димитър Петков и за неговата необикновена съдба.<br/><br/>На 21 октомври 1858 година в семейството на Кина и Петко Николови, по народност българи, в тулчанското село Башкьой, Северна Добруджа се ражда малко момче. Наричат го Димитър, на чичо му, а и се ражда малко преди Димитровден. Димитър е шестото дете в семейството на Кина и Петко. Той има двама братя и три сестри.<br/><br/>Баща му не се интересува изобщо от него и не му обръща никакво внимание, за майка си обаче той е най-милата рожба. Когато навършва осем години, родителите му го провождат в селското училище, където малкият Митко слисва всички със схватливостта си и немирния си и буен нрав. Баща му често го налага, а майка му все му натяква, че малкият се е метнал на него.<br/><br/><div class="figcontainer"><figure><img src="dimitar-petkov.jpg" loading="lazy" alt=" Д. Петков към 1906 г." title=" Д. Петков към 1906 г."/><figcaption><i> Д. Петков към 1906 г.</i></figcaption></figure></div><br/><br/>Петко разбира, че детето му има заложби и замисля да го направи търговец. Не след дълго той решава въпроса, като завежда сина си, тогава 10-годишен, и го дава чирак в дюкяна на тулчанския търговец Желязко Чалъков. Годината е 1868-а, а Тулча е голям търговски град и българите са водещ етнос тук.<br/><br/>Труден е животът на малкото момче от Башкьой. Димитър е буен и непокорен и чорбаджията му има много проблеми с него. На няколко пъти чиракът бяга и моли баща си да го върне на село.<br/><br/>Постепенно обаче малкият Димитър си намира другари, по нрав същите като него и започва да ги ръководи в младежките лудории. От дружината му се боят всички – ако някой ги обиди, го издебват и хубавичко го набиват, ако някое заптие закачи българин – си изяжда боя. Цялата чаршия знае за лудориите им, дори и заптието на чаршията, но няколко гроша или малко тютюн решават въпроса. Когато зимно време замръзвал Дунав, минават във Влашко, а когато не замръзва изцяло, лудите глави ходят по леда и вадят вода с ведра тъкмо там, където ледът е най-тънък. Заптиетата в Тулча често им подвикват при тази гледка:<blockquote> „Нехранимайковци такива! Ще се издавите, бре!”</blockquote>„Нехранимайковците“ се смеят и продължават играта си. Димитър се сближава и с читалищните дейци в Тулча и през 1873 година става редовен посетител на културната институция. Там слуша сказки, чете вестници и се самообразова, тъй като няма никакво образование. <strong>Така се ражда патриотът Димитър Петков.</strong><br/><br/>Той започва да следи и събитията в Българско, чете за Херцеговското въстание. Така, през една мартенска нощ на 1876 година, заедно с двама другари Радуш Симеонов и Димитър Николаев, те се качват на един австрийски параход и заминават за Браила. И тримата са без валидни документи и рискуват всичко. <strong>Така се ражда поборникът Димитър Петков.</strong><br/><br/>В Браила разбират, че Стамболов, Обретенов, Заимов и другите апостоли са в Българско, а нищо ново във Влашко не се готви. Но лудите глави не искат да знаят – те търсят приключения. Димитър е на 16 години, а Радуш на 18 години, и за да не ги хванат, измислят си амплоа – търговци на книги. Така те пристигат в Русе, където още на пристанището им конфискуват „стоката“ . Но момчетата са непреклонни и си искат стоките, чаушинът на конака им ги връща. Димитър Петков с другарите си се връща във Влашко, а оттам заминава за Сърбия, където се записва доброволец и участва в Сръбско-турската война през 1876 година в четата на Филип Тотю. Участва във всички боеве, проявява се и е награден с медал.<br/><br/>След войната с трима свои другари, гладни, голи и боси, се отправят към Румъния, където е подпомогнат от Стефан Стамболов и заминава пешком към Кишинев, където започва работа в железниците. Това работи до април 1877 година, когато е обявена Руско-турската война. Един от първите доброволци е именно нашият герой – 17-годишният Димитър Петков. Той е зачислен в Първа дружина на Българското опълчение, а при развръщането на войсковата част попада в четвърта рота. В редовете на четвърта рота той се бие храбро при Стара Загора, винаги в първите редици, и по чудо остава невредим.<br/><br/><div class="figcontainer"><figure><img src="vuzstanovka-dimitar-petkov.jpg" loading="lazy" alt=" Снимка на възстановка на ампутацията на лявата ръка на Димитър Петков в Шипка. Фото: Тома Хитров." title=" Снимка на възстановка на ампутацията на лявата ръка на Димитър Петков в Шипка. Фото: Тома Хитров."/><figcaption><i> Снимка на възстановка на ампутацията на лявата ръка на Димитър Петков в Шипка. Фото: Тома Хитров.</i></figcaption></figure></div><br/><br/>Предстои Шипченската епопея – на 11 август 1877 година турските табори атакуват левия фланг на позициите на руснаци и българи. Реджеб и Вейсал паша с 15 табора войници, атакуват стремително с поддръжката на турската артилерия. Положението е тежко, но българите от Втора, Трета и Пета дружина не помръдват. В помощ на критичния участък са изпратени опълченци от Първа и Четвърта дружина. Турската артилерия избива една трета от тях още на склона. Останалите обаче се добират до братята си и продължават боя. Привечер патроните свършват, опълченците започват да хвърлят камъни по настъпващите турци. Моментът е критичен. Командирът на Първа дружина подполковник Кесяков, извиква:<blockquote> „Момчета! Нека някой отиде зад скалата, за да каже да ни изпратят патрони!”</blockquote>Никой не отвърща. Град от куршуми свисти около тях. Изпълнението на заповедта значи почти сигурна смърт. Това ядосва командира, и той почва да вика по опълченците. Но в един момент викът замръзва на устните му – един дребен, жилав млад опълченец захвърля пушката си и под силния обстрел на противника се устремява нагоре под склона.<blockquote> „Ура!” – викат опълченците, окуражавайки своя другар.<br/> „Молодец!” – извиква командирът.</blockquote>Не след дълго иззад скалите се показва кон, натоварен със сандъци с патрони, води го младият опълченец.<blockquote> „Здравей, юначе!”  – поздравява командирът.<br/> „Ради стараться!” – отговаря опълченецът.<br/> „Как ти е името?”<br/> „Димитър Петков, Ваше Високоблагородие!”</blockquote>Димитър пуска юлара на коня и отдава чест, едва тогава всички забелязват, че от лявата му ръка шурти кръв. Турски куршум е пронизал дланта му.<blockquote> „Ти си ранен, юначе?”<br/> „Нищо, Ваше Високоблагородие!”<br/> „А защо не остави друг да води коня?”<br/> „Водеше го друг, но го убиха, затова взех юлара и доведох коня.”<br/> „Молодец! Ти заслужаваш Георгиевски кръст!” – извиква командирът.</blockquote>Раненият Димитър Петков е изпратен в лазарета, където лявата му ръка е отрязана над китката. Не след дълго руският император Александър II посещава болницата и лично говори с Димитър и му връчва Георгиевски кръст.<br/><br/><strong>Така се ражда легендата Димитър Петков.</strong><br/><br/>След като излиза от болницата, вместо да си почине и възстанови, нашият герой се отправя към Пловдив, където е съсредоточено опълчението и там го заварва Сан Стефанския мир. След това той постъпва в Командата на волноопределяющите се и се готви да постъпи в армията като офицер, когато една неприятна случка променя плановете му.<br/><br/>В София той живее в една стая с руски капитан, изключително добър и съвестен човек и офицер, който обаче има склонност към чашката. След като премине мярката, руснакът става агресивен и груб. Една вечер, пияният руснак се връща в квартирата, почва да тропа по вратата и да обижда българите, Петков отваря вратата и другарски го слага в леглото му.<br/><br/>Руснакът обаче го удря с юмрук по лицето. Буйният Димитър го хваща за ревера и го хвърля надолу по стълбите. За малко да го дадат на военен съд, но това не се случва заради безукорната му служба. Случаят е заметен, руснакът се извинява, но иска и Петков да се извини. Петков не вижда причина да се извинява и подава рапорт за уволнение. <strong>Така се ражда общественикът и политикът Димитър Петков.</strong><br/><br/><h4> <a href="/index.html"><body> Обратно към началната страница.</body></a></h4></div></body>