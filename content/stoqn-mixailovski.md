-attr: title = Стоян Михайловски
-attr: _metaauthor = Maxi
-attr: _metakeywords = История, Биография, Стоян Михайловски
# Стоян Михайловски

В град Елена, в будното семейство на книжовника Никола Михайловски (брат на бореца за църковна свобода Иларион Макариополски, чието светско име всъщност е Стоян Михайловски), на бял свят се появява Стоян Михайловски – бъдещ общественик, преподавател, писател, публицист и автор на химна на светите братя Кирил и Методий.


img(stoqn-mixailovski.jpg, Стоян Михайловски)


Жаждата за просвета, присъща на целия възраждащ се български народ, го изпраща първо в лицея Галатасарай в Цариград. След това заминава за Екс Ан Прованс, Франция, където учи право, но завършва едва след края на Руско-турската война. По това време, той прекъсва образованието си, за да се завърне в България, помагайки за постигане на националния идеал.


Дотук животът на младия юрист не се различава особено от този на бележитите българи от тази епоха. След това личността Стоян Михайловски също до голяма степен отразява действителността, която настъпва в българския обществено-политически живот в първите свободни години. Въпреки ентусиазма на българите и бързото развитие на младата държава, в обществото излизат наяве и много недъзи, които в ранната следосвобожденската еуфория са били по-скоро подценени като потенциални опасности. И той, и родината му се лутат в своите стремежи и пътища към тях. Това не пречи политическата сатира да бъде водещ похват в творчеството му. Осмиването на някои характерни за българското общество негативни черти е широко застъпено както в поемите, книгите и басните му, така и в неговите публицистични творби. „Мухата пита защо я мразят…“ е типично проявление на навяващата тъга сатира, присъща за Михайловски. В „Книга за българския народ“ от 1904 година този похват достига още по-големи мащаби. Обект на неговата ненавист са и „вестникарите“, които са събирателен образ на низостта в обществото в „Сатири. Нашите писачи и газетари“ (1893).


Друга характерна черта в неговите произведения е философската насоченост – Михайловски е приближен до кръга „Мисъл“ и пише за едноименното списание от 1892 година. И ако между философската и сатиричната линии не можем да търсим за противоречие, то на фона на цялостните творчески характеристики, едно стихотворение ни изненадва. При това въпросното стихотворение е върхът в творчеството на Михайловски. То е изпълнено с оптимизъм, гордост и бодрост – именно химна на светите братя Кирил и Методий, чийто текст Михайловски написва също през 1892 година. Не по-малко любопитен е моментът с композирането на музиката към стихотворението. През 1901 година то вече се изучава в много от българските училища. В Ловеч един час по пеене на композитора Панайот Пипков ще се окаже съдбовен за утвърждаването на произведението като химн на българската просвета. Възторженото рецитиране на негов ученик вдъхновява учителя и той започва да пише нотите с тебешир. Така музиката се ражда на черната дъска в ловешко школо и бързо се разпростира до всяко едно училище в всеки един град и всяко едно село.


Творческото лутане е отражение и на промените в мирогледа и в характера, които съпътстват целия живот на общественика. Литературата е само една от многото дейности, на които Михайловски отдава себе си през различни периоди от живота си. Той е избиран три пъти за народен представител , работил е като съдия и адвокат, ръководил е отдел в Министерството на външните работи,  бил е главен редактор на вестник „Народний глас“ и главен секретар в Министерството на правосъдието. Преподавател в Софийския университет и участник в борбите за освобождение на Македония и Одринско.

img(semeisto-mixailovski.jpg, Стоян Михайловски и съпругата му Райна \(вляво\), д-р Кръстев и жена
му Рада. Снимката е от книгата на Здравко Дафинов „Автентичният д-р Кръстев“.)


#### url[/index.html, Обратно към началната страница.]
